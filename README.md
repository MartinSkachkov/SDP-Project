# Проект по Структури от данни и програмиране

## БДЖ ваканция

Аня и Ванката най-накрая са намерили време да изпълнят една своя мечта да пътешестват из България с БДЖ. За да се подготвят за всеки един от етапите, те трябва да подготвят специални алгоритми, които да им бъдат в помощ.

Аня и Ванката знаят, че има пътнически влак, който спира на всяка гара. Също така, между някои гари съществуват директни влакове, прескачащи един или два града от пътя на пътническия влак. Аня е набелязала и списък от градове, които задължително иска да разгледа. Ванката, от своя страна, иска това да се случи с възможно най-малко спирания.

### А) SkipList модификация

Да се реализира модификация на шаблон на свързан списък SkipList, в който за всеки елемент е добавена допълнителна незадължителна връзка, позволяваща прескачане на един или повече елементи.

Да се реализира програма, която приема положително естествено число `n` и списък от `n` низа, съставени от малки и главни латински букви, и представляващи имената на последователните градове, през които пътническият влак минава. След това програмата да получава информация и за всички директни връзки между два несъседни града и да създава инстанция на SkipList, представица връзките между градовете. Да се реализира алгоритъм, който работи върху получения списък и при даден списък с градовете, които Аня и Ванката искат да посетят, открива и извежда най-кратката последователност от градове такава, че да бъдат посетени всички желани от тях дестинации. При пътуването е винаги валидно, че Аня и Ванката се качват на първата гара на пътническия влак и трябва да достигнат до последната. Не се изисква валидация на входните данни.

**Пример:**

```
Брой на градовете през които преминава пътническия влак: 9
Имената на градовете: Sofia Pazardzhik Plovdiv Dimitroygrad StaraZagora NovaZagora Yambol Karnobat Burgas
Директни връзки:
Sofia Plovdiv
Plovdiv NovaZagora
Dimitroygrad NovaZagora
StaraZagora Yambol
NovaZagora Burgas
Списък на градовете на Аня и Ванката: Plovdiv StaraZagora Yambol
Решение:
Sofia Plovdiv Dimitrovgrad StaraZagora Yambol Karnobat Burgas
```

### B) Оптимален маршрут за разглеждане на забележителности

След пристигането на дадена дестинация, Аня и Ванката се опитват да разгледат възможно най-много забележителности. За целта е подготвена карта на всеки град от маршрута, изчислен в точка А), на която са набелязани всички интересни места, които двамата искат да посетят, както и дължините на най-кратките маршрути между тях в минути. Във всеки град Аня и Ванката разполагат с точно определено време в минути между влаковете, което е предварително записано върху всяка карта.

За всеки град от маршрута е предоставен текстов файл с последователен достъп. Името на файла съвпада с името на града и е с разширение `.txt`. На първия ред във файла се съдържат две положителни естествени числа, разделени с интервал: броя на обектите `k` и броя на връзките между два обекта `r`. Следват `r` на брой реда, съдържащи две имена на обекти (низове от главни и малки латински букви), последвани от положително естествено число, представящо минутите, които са необходими за придвижването между двата обекта, като трите данни са разделени с интервал. На последния ред на всеки файл е записано времето, с което двамата пътешественици разполагат в съответния град. Гарата на съответния град е отбелязана в списъка като `Railstation`, тя е задължителна начална и крайна точка в маршрута.

Да се реализира функция, която приема като аргумент входен файл и връща оптималния път, по който Аня и Ванката да разгледат града, така че да разгледат максимален брой забележителности. Всички маршрути са двупосочни, така че пътят може да се прочете и в двете посоки. Възможно е повтарянето на обекти. Ако в даден град двамата разполагат с твърде малко време, за да достигнат дори до една дестинация и да се върнат обратно до гарата, да се върне `Railstation` като единствена посетена забележителност. Полученият път да се изведе на стандартния изход.

**Пример:**

```
6 8
Railstation ArtGallery 26
Railstation RomanStadium 20
ArtGallery DzhumayaSquare 5
ArtGallery HistoricalMuseum 14
ArtGallery AntiqueTheatre 7
RomanStadium DzhumayaSquare 2
DzhumayaSquare HistoricalMuseum 18
HistoricalMuseum AntiqueTheatre 12
68
Решение:
Railstation RomanStadium DzhumayaSquare ArtGallery AntiqueTheatre ArtGallery Railstation
```

### C) Оптимизация на кутиите с сувенири

По време на пътуването си Аня и Ванката събират сувенири от посетените от тях забележителности. Те ги подреждат в кутии, като в тях поставят сувенири и/или други кутии.

Да се реализира клас `Box`, който представя кутия с надпис, която може да съдържа произволен брой сувенири и произволен брой други кутии от същия вид. Списъкът с всички кутии на Аня и Ванката са записани във файл с името `boxesList.txt`. На първия ред на файла е записано положително естествено число `b`, представищо общия брой на всички кутии, а на всеки от следващите `b` реда се описва всяка от кутиите, както следва: уникален надпис на кутия, броя на сувенирите в нея, имената на тези сувенири, броя кутии, които съдържа и техните надписи, всички разделени с по един интервал.

Да се реализира функция, която по подаден входен файл създава списък от кутии (`Box`), отговарящи на описанието във файла. Да се приеме, че входът е валиден и че надписите на кутиите и сувенирите се представят като низове, съдържащи малки и главни латински букви.

Да се реализира функция, която оптимизира броя на използваните от Аня и Ванката кутии като последователно премахва празните и тези, в които има само една друга кутия, докато не останат такива. Съдържанието на всяка премахната кутия се прехвърля в кутията, която я съдържа, ако такава съществува. Получения списък от кутии да се изведе на стандартния изход.

**Пример:**

```
10
PlovdivBox 2 Magnet Book 2 ArtBox TheatreBox
ArtBox 0 1 Drawings
Drawings 1 OldPlovdiv 0
TheatreBox 0 1 TheatreSouvenirs
TheatreSouvenirs 0 2 Plates Bags
Plates 1 DecorativePlate 0
Bags 0 0
StaraZagoraBox 1 Postcard 2 Figurines Cups
Figurines 1 AncientFigurine 0
Cups 1 TraditionalCup 0
```

След премахването на ненужните кутии:

![image](https://github.com/user-attachments/assets/a400606f-2bfd-4f33-994e-90e9bb6e0479)
